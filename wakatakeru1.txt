仁徳紀


允恭紀
二年春二月丙申朔己酉、立忍坂大中姬爲皇后、是日、爲皇后定刑部。皇后生木梨輕皇子・名形大娘皇女・境黑彥皇子・穴穗天皇・輕大娘皇女・八釣白彥皇子・大泊瀬稚武天皇・但馬橘大娘皇女・酒見皇女。初皇后隨母在家、獨遊苑中、時鬪鶏國造、從傍徑行之、乘馬而莅籬、謂皇后嘲之曰「能作園乎、汝者也。」汝、此云那鼻苔也。且曰「壓乞、戸母、其蘭一莖焉。」壓乞、此云異提。戸母、此云覩自。皇后則採一根蘭、與於乘馬者、因以、問曰「何用求蘭耶。」乘馬者對曰「行山撥蠛也。」蠛、此云摩愚那岐。時皇后、結之意裏乘馬者辭旡禮、卽謂之曰「首也、余不忘矣。」
是後、皇后登祚之年、覓乘馬乞蘭者而數昔日之罪以欲殺、爰乞蘭者、顙搶地叩頭曰「臣之罪實當萬死。然當其日、不知貴者。」於是皇后、赦死刑、貶其姓謂稻置。

七年冬十二月壬戌朔、讌于新室。天皇親之撫琴、皇后起儛、儛既終而不言禮事。當時風俗、於宴會者儛者儛終則自對座長曰「奉娘子也。」時天皇謂皇后曰「何失常禮也。」皇后惶之、復起儛、儛竟言「奉娘子。」天皇卽問皇后曰「所奉娘子者誰也、欲知姓字。」皇后不獲已而奏言「妾弟、名弟姬焉。」弟姬、容姿絶妙無比、其艶色徹衣而晃之、是以、時人號曰衣通郎姬也。天皇之志存于衣通郎姬、故强皇后而令進、皇后知之、不輙言禮事。爰天皇歡喜、則明日遣使者喚弟姬。
時弟姬、隨母以在於近江坂田、弟姬畏皇后之情而不參向。又重七喚、猶固辭以不至、於是天皇不悅而復勅一舍人中臣烏賦津使主曰「皇后所進之娘子弟姬、喚而不來。汝自往之、召將弟姬以來、必敦賞矣。」爰烏賦津使主、承命退之、糒褁裀中、到坂田、伏于弟姬庭中言「天皇命以召之。」弟姬對曰「豈非懼天皇之命。唯不欲傷皇后之志耳。妾雖身亡、不參赴。」
時烏賊津使主對言「臣既被天皇命、必召率來矣。若不將來、必罪之。故、返被極刑、寧伏庭而死耳。」仍經七日伏於庭中、與飲食而不湌、密食懷中之糒。於是弟姬以爲、妾因皇后之嫉、既拒天皇命、且亡君之忠臣、是亦妾罪。則從烏賊津使主而來之。到倭春日、食于檪井上、弟姬親賜酒于使主、慰其意。使主、卽日至京、留弟姬於倭直吾子籠之家、復命天皇。天皇大歡之、美烏賊津使主而敦寵焉。
然皇后之色不平、是以、勿近宮中、則別構殿屋於藤原而居也。適産大泊瀬天皇之夕、天皇始幸藤原宮、皇后聞之恨曰「妾初自結髮、陪於後宮、既經多年。甚哉天皇也、今妾産之死生相半。何故、當今夕必幸藤原。」乃自出之燒産殿而將死、天皇聞之大驚曰「朕過也。」因慰喩皇后之意焉。
