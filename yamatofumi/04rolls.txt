日本書紀巻第四

神渟名川耳天皇 綏靖天皇

神渟名川耳天皇、神日本磐余彥天皇第三子也。母曰媛蹈韛五十鈴媛命、事代主神之大女也。天皇風姿岐嶷、少有雄拔之氣、及壯容貎魁偉、武藝過人、而志尚沈毅。至卌八歲、神日本磐余彥天皇崩。時、神渟名川耳尊、孝性純深、悲慕無已、特留心於喪葬之事焉。其庶兄手硏耳命、行年已長、久歷朝機。故、亦委事而親之。然其王、立操厝懷、本乖仁義、遂以諒闇之際、威福自由、苞藏禍心、圖害二弟。于時也、太歲己卯。

冬十一月、神渟名川耳尊、與兄神八井耳命、陰知其志而善防之。至於山陵事畢、乃使弓部稚彥造弓、倭鍛部天津眞浦造眞麛鏃、矢部作箭。及弓矢既成、神渟名川耳尊、欲以射殺手硏耳命。會有手硏耳命於片丘大窨中獨臥于大牀、時渟名川耳尊、謂神八井耳命曰「今適其時也。夫言貴密、事宜愼、故我之陰謀、本無預者。今日之事、唯吾與爾自行之耳。吾當先開窨戸、爾其射之。」

因相隨進入、神渟名川耳尊、突開其戸。神八井耳命、則手脚戰慄、不能放矢。時神渟名川耳尊、掣取其兄所持弓矢而射手硏耳命、一發中胸、再發中背、遂殺之。於是、神八井耳命、懣然自服、讓於神渟名川耳尊曰「吾是乃兄、而懦弱不能致果。今汝特挺神武、自誅元惡。宜哉乎、汝之光臨天位、以承皇祖之業。吾當爲汝輔之、奉典神祇者。」是卽多臣之始祖也。

元年春正月壬申朔己卯、神渟名川耳尊、卽天皇位。都葛城、是謂高丘宮。尊皇后曰皇太后。是年也、太歲庚辰。

二年春正月、立五十鈴依媛爲皇后。一書云、磯城縣主女川派媛。一書云、春日縣主大日諸女絲織媛也。卽天皇之姨也、后生磯城津彥玉手看天皇。

四年夏四月、神八井耳命薨。卽葬于畝傍山北。

廿五年春正月壬午朔戊子、立皇子磯城津彥玉手看尊、爲皇太子。

卅三年夏五月、天皇不豫。癸酉、崩。時年八十四。

磯城津彥玉手看天皇 安寧天皇

磯城津彥玉手看天皇、神渟名川耳天皇太子也。母曰五十鈴依媛命、事代主神之少女也。天皇、以神渟名川耳天皇廿五年、立爲皇太子、年廿一。

卅三年夏五月、神渟名川耳天皇崩。其年七月癸亥朔乙丑、太子卽天皇位。

元年冬十月丙戌朔丙申、葬神渟名川耳天皇於倭桃花鳥田丘上陵。尊皇后曰皇太后。是年也、太歲癸丑。

二年遷都於片鹽、是謂浮孔宮。

三年春正月戊寅朔壬午、立渟名底仲媛命亦曰渟名襲媛爲皇后。一書云、磯城縣主葉江女川津媛。一書云、大間宿禰女糸井媛。先是、后生二皇子、第一曰息石耳命、第二曰大日本彥耜友天皇。一云、生三皇子、第一曰常津彥某兄、第二曰大日本彥耜友天皇、第三曰磯城津彥命。

十一年春正月壬戌朔、立大日本彥耜友尊、爲皇太子也。弟磯城津彥命、是猪使連之始祖也。

卅八年冬十二月庚戌朔乙卯、天皇崩。時年五十七。

大日本彥耜友天皇 懿德天皇

大日本彥耜友天皇、磯城津彥玉手看天皇第二子也。母曰渟名底仲媛命、事代主神孫、鴨王女也。磯城津彥玉手看天皇十一年正春正月壬戌、立爲皇太子。年十六。

卅八年冬十二月、磯城津彥玉手看天皇崩。

元年春二月己酉朔壬子、皇太子卽天皇位。秋八月丙午朔、葬磯城津彥玉手看天皇於畝傍山南御陰井上陵。九月丙子朔乙丑、尊皇后曰皇太后。是年也、太歲辛卯。

二年春正月甲戌朔戊寅、遷都於輕地、是謂曲峽宮。二月癸卯朔癸丑、立天豐津媛命爲皇后。一云、磯城縣主葉江男弟猪手女泉媛。一云、磯城縣主太眞稚彥女飯日媛也。后、生觀松彥香殖稻天皇。一云、天皇母弟武石彥奇友背命。

廿二年春二月丁未朔戊午、立觀松彥香殖稻尊、爲皇太子、年十八。

卅四年秋九月甲子朔辛未、天皇崩。

觀松彥香殖稻天皇 孝昭天皇

觀松彥香殖稻天皇、大日本彥耜友天皇太子也。母皇后天豐津媛命、息石耳命之女也。天皇、以大日本彥耜友天皇廿二年春二月丁未朔戊午、立爲皇太子。卅四年秋九月、大日本彥耜友天皇崩。明年冬十月戊午庚午、葬大日本彥耜友天皇於畝傍山南纎沙谿上陵。

元年春正月丙戌朔甲午、皇太子卽天皇位。夏四月乙卯朔己未、尊皇后曰皇太后。秋七月、遷都於掖上、是謂池心宮。是年也、太歲丙寅。

廿九年春正月甲辰朔丙午、立世襲足媛爲皇后。一云、磯城縣主葉江女渟名城津媛。一云、倭國豐秋狹太媛女大井媛也。后生天足彥國押人命・日本足彥國押人天皇。

六十八年春正月丁亥朔庚子、立日本足彥國押人尊、皇太子、年廿。天足彥國押人命、此和珥臣等始祖也。

八十三年秋八月丁巳朔辛酉、天皇崩。

日本足彥國押人天皇 孝安天皇

日本足彥國押人天皇、觀松彥香殖稻天皇第二子也。母曰世襲足媛、尾張連遠祖瀛津世襲之妹也。天皇、以觀松彥香殖稻天皇六十八年春正月、立爲皇太子。八十三年秋八月、觀松彥香殖稻天皇崩。

元年春正月乙酉朔辛卯、皇太子卽天皇位。秋八月辛巳朔、尊皇后曰皇太后。是年也、太歲己丑。

二年冬十月、遷都於室地、是謂秋津嶋宮。

廿六年春二月己丑朔壬寅、立姪押媛爲皇后。一云、磯城縣主葉江女長媛。一云、十市縣主五十坂彥女五十坂媛也。后生大日本根子彥太瓊天皇。

卅八年秋八月丙子朔己丑、葬觀松彥香殖稻天皇于掖上博多山上陵。

七十六年春正月己巳朔癸酉、立大日本根子彥太瓊尊、爲皇太子、年廿六。

百二年春正月戊戌朔丙午、天皇崩。

大日本根子彥太瓊天皇 孝靈天皇

大日本根子彥太瓊天皇、日本足彥國押人天皇太子也。母曰押媛、蓋天足彥國押人命之女乎。天皇、以日本足彥國押人天皇七十六年春正月、立爲皇太子。百二年春正月、日本足彥國押人天皇崩。秋九月甲午朔丙午、葬日本足彥國押人天皇于玉手丘上陵。冬十二月癸亥朔丙寅、皇太子遷都於黑田、是謂廬戸宮。

元年春正月壬辰朔癸卯、太子卽天皇位。尊皇后曰皇太后。是年也、太歲辛未。

二年春二月丙辰朔丙寅、立細媛命、爲皇后。一云、春日千乳早山香媛。一云、十市縣主等祖女眞舌媛也。后生大日本根子彥國牽天皇。妃倭國香媛亦名絚某姉、生倭迹々日百襲姬命・彥五十狹芹彥命亦名吉備津彥命・倭迹々稚屋姬命。亦妃絚某弟、生彥狹嶋命・稚武彥命。弟稚武彥命、是吉備臣之始祖也。

卅六年春正月己亥朔、立彥國牽尊、爲皇太子。

七十六年春二月丙午朔癸丑、天皇崩。

大日本根子彥國牽天皇 孝元天皇

大日本根子彥國牽天皇、大日本根子彥太瓊天皇太子也。母曰細媛命、磯城縣主大目之女也。天皇、以大日本根子彥太瓊天皇卅六年春正月、立爲皇太子、年十九。七十六年春二月、大日本根子彥太瓊天皇崩。

元年春正月辛未朔甲申、太子卽天皇位。尊皇后曰皇太后。是年也、太歲丁亥。

四年春三月甲申朔甲午、遷都於輕地、是謂境原宮。

六年秋九月戊戌朔癸卯、葬大日本根子彥太瓊天皇于片丘馬坂陵。

七年春二月丙寅朔丁卯、立欝色謎命爲皇后。后生二男一女、第一曰大彥命、第二曰稚日本根子彥大日々天皇、第三曰倭迹々姬命。一云、天皇母弟少彥男心命也。妃伊香色謎命、生彥太忍信命。次妃河內靑玉繋女埴安媛、生武埴安彥命。兄大彥命、是阿倍臣・膳臣・阿閉臣・狹々城山君・筑紫國造・越國造・伊賀臣、凡七族之始祖也。彥太忍信命、是武內宿禰之祖父也。

廿二年春正月己巳朔壬午、立稚日本根子彥大日々尊、爲皇太子、年十六。

五十七年秋九月壬申朔癸酉、大日本根子彥牽天皇崩。

稚日本根子彥大日々天皇 開化天皇

稚日本根子彥大日々天皇、大日本根子彥國牽天皇第二子也。母曰欝色謎命、穗積臣達祖欝色雄命之妹也。天皇、以大日本根子彥國牽天皇廿二年春正月、立爲皇太子、年十六。五十七年秋九月、大日本根子彥國牽天皇崩。冬十一月辛未朔壬午、太子卽天皇位。

元年春正月庚午朔癸酉、尊皇后曰皇太后。冬十月丙申朔戊申、遷都于春日之地春日、此云箇酒鵝、是謂率川宮。率川、此云伊社箇波。是年也、太歲甲申。

五年春二月丁未朔壬子、葬大日本根子彥國牽天皇于劒池嶋上陵。

六年春正月辛丑朔甲寅、立伊香色謎命爲皇后。是庶母也。后生御間城入彥五十瓊殖天皇。先是、天皇、納丹波竹野媛爲妃、生彥湯産隅命。亦名彥蔣簀命。次妃和珥臣遠祖姥津命之妹姥津媛、生彥坐王。

廿八年春正月癸巳朔丁酉、立御間城入彥尊、爲皇太子、年十九。

六十年夏四月丙辰朔甲子、天皇崩。冬十月癸丑朔乙卯、葬于春日率川坂本陵。一云、坂上陵。時年百十五。
