日本書紀巻第十五

白髮武廣國押稚日本根子天皇 淸寧天皇

白髮武廣國押稚日本根子天皇、大泊瀬幼武天皇第三子也、母曰葛城韓媛。天皇、生而白髮、長而愛民、大泊瀬天皇於諸子中特所靈異。廿二年、立爲皇太子。

廿三年八月、大泊瀬天皇崩。吉備稚媛、陰謂幼子星川皇子曰「欲登天下之位、先取大藏之官。」長子磐城皇子、聽母夫人教其幼子之語、曰「皇太子、雖是我弟、安可欺乎、不可爲也。」星川皇子、不聽、輙隨母夫人之意、遂取大藏官。鏁閉外門、式備乎難、權勢自由、費用官物。於是、大伴室屋大連、言於東漢掬直曰「大泊瀬天皇之遺詔、今將至矣。宜從遺詔、奉皇太子。」乃發軍士圍繞大藏、自外拒閉、縱火燔殺。

是時、吉備稚媛・磐城皇子異父兄々君・城丘前來目闕名、隨星川皇子而被燔殺焉。惟河內三野縣主小根、慓然振怖、避火逃出、抱草香部吉士漢彥脚、因使祈生於大伴室屋大連曰「奴縣主小根、事星川皇子者、信。而無有背於皇太子。乞、降洪恩、救賜他命。」漢彥、乃具爲啓於大伴大連、不入刑類。小根、仍使漢彥啓於大連曰「大伴大連、我君、降大慈愍、促短之命、既續延長、獲觀日色。」輙以難波來目邑大井戸・田十町送於大連、又以田地與于漢彥、以報其恩。

是月、吉備上道臣等、聞朝作亂、思救其腹所生星川皇子、率船師卌艘、來浮於海。既而、聞被燔殺、自海而歸。天皇、卽遣使、嘖讓於上道臣等而奪其所領山部。冬十月己巳朔壬申、大伴室屋大連、率臣連等、奉璽於皇太子。

元年春正月戊戌朔壬子、命有司、設壇場於磐余甕栗、陟天皇位、遂定宮焉。尊葛城韓媛、爲皇太夫人。以大伴室屋大連爲大連、平群眞鳥大臣爲大臣、並如故。臣連伴造等、各依職位焉。冬十月癸巳朔辛丑、葬大泊瀬天皇于丹比高鷲原陵。于時、隼人晝夜哀號陵側、與食不喫、七日而死、有司造墓陵北、以禮葬之。是年也、太歲庚申。

二年春二月、天皇、恨無子、乃遣大伴室屋大連於諸國、置白髮部舍人・白髮部膳夫・白髮部靫負、冀垂遺跡令觀於後。冬十一月、依大嘗供奉之料、遣於播磨國司、山部連先祖伊豫來目部小楯、於赤石郡縮見屯倉首忍海部造細目新室、見市邊押磐皇子々億計・弘計、畏敬兼抱、思奉爲君、奉養甚謹、以私供給、便起柴宮、權奉安置。乘騨馳奏、天皇愕然驚歎、良以愴懷曰「懿哉悅哉、天垂博愛、賜以兩兒。」是月、使小楯持節、將左右舍人、至赤石奉迎、語在弘計天皇紀。

三年春正月丙辰朔、小楯等、奉億計・弘計、到攝津國。使臣連持節、以王靑蓋車、迎入宮中。夏四月乙酉朔辛卯、以億計王爲皇太子、以弘計王爲皇子。

秋七月、飯豐皇女、於角刺宮與夫初交、謂人曰「一知女道、又安可異。終不願交於男。」此曰有夫、未詳也。九月壬子朔癸丑、遣臣連、巡省風俗。冬十月壬午朔乙酉、詔「犬・馬・器翫、不得獻上。」十一月辛亥朔戊辰、宴臣連於大庭、賜綿帛、皆任其自取、盡力而出。是月、海表諸蕃、並遣使進調。

四年春正月庚戌朔丙辰、宴海表諸蕃使者於朝堂、賜物各有差。夏閏五月、大餔五日。秋八月丁未朔癸丑、天皇、親錄囚徒。是日、蝦夷・隼人並內附。九月丙子朔、天皇、御射殿、詔百寮及海表使者射、賜物各有差。

五年春正月甲戌朔己丑、天皇崩于宮、時年若干。冬十一月庚午朔戊寅、葬于河內坂門原陵。

弘計天皇 顯宗天皇

弘計天皇更名來目稚子、大兄去來穗別天皇孫也、市邊押磐皇子子也。母、曰荑媛。荑、此云波曳。譜第曰「市邊押磐皇子、娶蟻臣女荑媛、遂生三男二女、其一曰居夏姬、其二曰億計王、更名嶋稚子、更名大石尊、其三曰弘計王、更名來目稚子、其四曰飯豐女王、亦名忍海部女王、其五曰橘王。」一本、以飯豐女王、列敘於億計王之上。蟻臣者、葦田宿禰子也。天皇、久居邊裔、悉知百姓憂苦、恆見枉屈、若納四體溝隍、布德施惠、政令流行、䘏貧養孀、天下親附。

穴穗天皇三年十月、天皇父市邊押磐皇子及帳內佐伯部仲子、於蚊屋野、爲大泊瀬天皇見殺、因埋同穴。於是、天皇與億計王、聞父見射、恐懼皆逃亡自匿。帳內日下部連使主使主、日下部連之名也。使主、此云於瀰與吾田彥吾田彥、使主之子也、竊奉天皇與億計王、避難於丹波國余社郡。使主、遂改名字曰田疾來、尚恐見誅、從茲遁入播磨縮見山石室而自經死。天皇、尚不識使主所之、勸兄億計王、向播磨國赤石郡、倶改字曰丹波小子、就仕於縮見屯倉首。縮見屯倉首、忍海部造細目也。吾田彥、至此不離、固執臣禮。

白髮天皇二年冬十一月。播磨國司山部連先祖伊豫來目部小楯、於赤石郡、親辨新嘗供物一云、巡行郡縣、收斂田租也、適會縮見屯倉首、縱賞新室、以夜繼晝。爾乃、天皇謂兄億計王曰「避亂於斯、年踰數紀。顯名著貴、方屬今宵。」億計王惻然歎曰「其自噵揚見害、孰與全身兔厄也歟。」天皇曰「吾是去來穗別天皇之孫、而困事於人飼牧牛馬。豈若顯名被害也歟。」遂與億計王相抱涕泣、不能自禁。億計王曰「然則、非弟誰能激揚大節可以顯著。」天皇固辭曰「僕不才、豈敢宣揚德業。」億計王曰「弟英才賢德、爰無以過。」如是相讓、再三、而果使天皇自許稱述、倶就室外、居乎下風。

屯倉首、命居竈傍、左右秉燭。夜深酒酣、次第儛訖、屯倉首語小楯曰「僕見此秉燭者、貴人而賤己、先人而後己、恭敬撙節、退讓以明禮。撙者、猶趍也、相從也、止也。可謂君子。」於是、小楯撫絃、命秉燭者曰「起儛。」於是兄弟、相讓久而不起、小楯嘖之曰「何爲太遲、速起儛之。」億計王起儛既了、天皇次起、自整衣帶、爲室壽曰、

築立稚室葛根、築立柱者、此家長御心之鎭也。取舉棟梁者、此家長御心之林也。取置椽橑者、此家長御心之齊也。取置蘆萑者、此家長御心之平也。蘆萑、此云哀都利。萑音之潤反。取結繩葛者、此家長御壽之堅也。取葺草葉者、此家長御富之餘也。出雲者新墾、新墾之十握稻、於淺甕釀酒、美飲喫哉。美飲喫哉、此云于魔羅儞烏野羅甫屢柯倭。吾子等。子者、男子之通稱也。脚日木此傍山、牡鹿之角牡鹿、此云左鳥子加。舉而吾儛者、旨酒餌香市不以直買、手掌憀亮手掌憀亮、此云陀那則舉謀耶羅々儞。拍上賜、吾常世等。

壽畢、乃赴節歌曰、

伊儺武斯蘆　呵簸泝比野儺擬　寐逗喩凱麼　儺弭企於巳陀智　曾能泥播宇世儒

小楯、謂之曰「可怜、願復聞之。」天皇、遂作殊儛。殊儛、古謂之立出儛。立出、此云陀豆々。儛狀者、乍起乍居而儛之。誥之曰、

倭者彼々茅原　淺茅原弟日　僕是也

小楯由是、深奇異焉。更使唱之、天皇誥之曰、

石上振之神榲榲、此云須擬。伐本截末伐本截末、此云謨登岐利須衞於茲婆羅比。於市邊宮治天下　天萬國萬押磐尊御裔　僕是也

小楯、大驚離席、悵然再拜。承事供給、率屬欽伏、於是、悉發郡民造宮、不日權奉安置、乃詣京都求迎二王。白髮天皇、聞憙咨歎曰「朕無子也、可以爲嗣。」與大臣・大連定策禁中、仍使播磨國司來目部小楯、持節將左右舍人、至赤石奉迎。

白髮天皇三年春正月。天皇、隨億計王、到攝津國、使臣連持節、以王靑蓋車、迎入宮中。夏四月、立億計王爲皇太子、立天皇爲皇子。

五年春正月、白髮天皇崩。是月、皇太子億計王、與天皇讓位、久而不處。由是、天皇姉飯豐靑皇女、於忍海角刺宮、臨朝秉政、自稱忍海飯豐靑尊。當世詞人歌曰、

野麻登陛儞　瀰我保指母能婆　於尸農瀰能　莒能陀哿紀儺屢　都奴娑之能瀰野

冬十一月、飯豐靑尊崩、葬葛城埴口丘陵。十二月百官大會、皇太子億計、取天皇之璽、置之天皇之坐、再拜從諸臣之位曰「此天子之位、有功者可以處之。著貴蒙迎、皆弟之謀也。」以天下、讓天皇。天皇、顧讓以弟、莫敢卽位。又、奉白髮天皇先欲傳兄立皇太子、前後固辭曰「日月出矣而爝火不息、其於光也不亦難乎。時雨降矣而猶浸灌、不亦勞乎。所貴爲人弟者、奉兄・謀逃脱難・照德解紛而無處也。卽有處者非弟恭之義、弘計不忍處也。兄友・弟恭不易之典、聞諸古老、安自獨輕。」

皇太子億計曰「白髮天皇、以吾兄之故、舉天下之事而先屬我、我其羞之。惟大王、首建利遁、聞之者歎息。彰顯帝孫、見之者殞涕、憫々搢紳、忻荷戴天之慶、哀々黔首、悅逢履地之恩。是以、克固四維、永隆萬葉、功隣造物、淸猷映世、超哉、邈矣、粤無得而稱。雖是曰兄、豈先處乎、非功而據、咎悔必至。吾聞、天皇不可以久曠、天命不可以謙拒。大王、以社稷爲計、百姓爲心。」發言慷慨、至于流涕。天皇於是、知終不處、不逆兄意、乃聽。而不卽御坐。世、嘉其能以實讓曰「宜哉、兄弟怡々、天下歸德。篤於親族、則民興仁。」

元年春正月己巳朔、大臣・大連等奏言「皇太子億計、聖德明茂、奉讓天下。陛下正統、當奉鴻緖、爲郊廟主、承續祖無窮之烈、上當天心、下厭民望。而不肯踐祚、遂令金銀蕃國群僚、遠近莫不失望。天命有屬、皇太子推讓、聖德彌盛、福祚孔章、在孺而勤、謙恭慈順。宜奉兄命、承統大業。」制曰「可。」乃召公卿百僚於近飛鳥八釣宮、卽天皇位、百官陪位者、皆忻々焉。或本云「弘計天皇之宮有二所焉、一宮於小郊、二宮於池野。」又或本云「宮於甕栗。」是月、立皇后難波小野王、赦天下。難波小野王、雄朝津間稚子宿禰天皇曾孫、磐城王孫、丘稚子王之女也。

二月戊戌朔壬寅、詔曰「先王、遭離多難、殞命荒郊。朕在幼年、亡逃自匿、猥遇求迎、升纂大業。廣求御骨、莫能知者。」詔畢、與皇太子億計泣哭憤惋、不能自勝。是月、召聚耆宿、天皇親歷問、有一老嫗進曰「置目知御骨埋處、請以奉示。」置目、老嫗名也。近江國狹々城山君祖倭帒宿禰妹、名曰置目、見下文。於是天皇、與皇太子億計、將老嫗婦、幸于近江國來田絮蚊屋野中、掘出而見、果如婦語。

臨穴哀號、言深更慟、自古以來、莫如斯酷。仲子之尸、交横御骨、莫能別者、爰有磐坂皇子之乳母、奏曰「仲子者上齒墮落、以斯可別。」於是、雖由乳母相別髑髏、而竟難別四支諸骨。由是、仍於蚊屋野中、造起雙陵、相似如一、葬儀無異。詔老嫗置目、居于宮傍近處、優崇賜䘏、使無乏少。是月、詔曰「老嫗、伶俜羸弱、不便行步、宜張繩引絚扶而出入。繩端懸鐸、無勞謁者、入則鳴之、朕知汝到。」於是、老嫗奉詔、嗚鐸而進、天皇遙聞鐸聲、歌曰、

阿佐膩簸囉　嗚贈禰嗚須擬　謨謀逗拕甫　奴底喩羅倶慕與　於岐毎倶羅之慕

三月上巳、幸後苑、曲水宴。夏四月丁酉朔丁未、詔曰「凡人主之所以勸民者、惟授官也。國之所以興者、惟賞功也。夫前播磨國司來目部小楯更名磐楯、求迎舉朕、厥功茂焉。所志願、勿難言。」小楯謝曰「山官、宿所願。」乃拜山官、改賜姓山部連氏、以吉備臣爲副、以山守部爲民、裒善顯功、酬恩答厚、寵愛殊絶、富莫能儔。

五月、狹々城山君韓帒宿禰、事連謀殺皇子押磐、臨誅叩頭、言詞極哀。天皇、不忍加戮、充陵戸兼守山、削除籍帳、隸山部連。惟倭帒宿禰、因妹置目之功、仍賜本姓狹々城山君氏。六月、幸避暑殿、奏樂、會群臣、設以酒食。是年也、太歲乙丑。

二年春三月上巳、幸後苑曲水宴。是時、喜集公卿大夫・臣連國造伴造、爲宴、群臣頻稱萬歲。秋八月己未朔、天皇、謂皇太子億計曰「吾父先王、無罪而大泊瀬天皇射殺、棄骨郊野、至今未獲。憤歎盈懷、臥泣行號、志雪讎恥。吾聞、父之讎不與共戴天、兄弟之讎不反兵、交遊之讎不同國。夫匹夫之子、居父母之讎、寢苫枕干不仕、不與共國、遇諸市朝、不反兵而便鬪。況吾立爲天子二年于今矣、願壞其陵摧骨投散。今以此報、不亦孝乎。」

皇太子億計、歔欷不能答、乃諫曰「不可。大泊瀬天皇、正統萬機、臨照天下。華夷欣仰、天皇之身也、吾父先王、雖是天皇之子、邁遇迍邅、不登天位。以此觀之、尊卑惟別、而忍壞陵墓、誰人主以奉天之靈。其不可毀、一也。又天皇與億計、曾不蒙遇白髮天皇厚寵殊恩、豈臨寶位、大泊瀬天皇、白髮天皇之父也。億計聞諸老賢、老賢曰『言無不詶、德無不報、有恩不報、敗俗之深者也。』陛下饗國、德行廣聞於天下、而毀陵、翻見於華裔、億計恐、其不可以莅國子民也。其不可毀、二也。」天皇曰「善哉。」令罷役。

九月、置目老困、乞還曰「氣力衰邁、老耄虛羸、要假扶繩、不能進步。願歸桑梓、以送厥終。」天皇聞帵痛、賜物千段、逆傷岐路、重感難期、乃賜歌曰、

於岐毎慕與　阿甫瀰能於岐毎　阿須用利簸　瀰野磨我倶利底　彌曳孺哿謨阿羅牟

冬十月戊午朔癸亥、宴群臣、是時、天下安平、民無徭役、歲比登稔、百姓殷富。稻斛銀錢一文、馬被野。

三年春二月丁巳朔、阿閉臣事代、銜命、出使于任那。於是、月神、著人謂之曰「我祖高皇産靈、有預鎔造天地之功、宜以民地、奉我月神。若依請獻我、當福慶。」事代、由是、還京具奏。奉以歌荒樔田歌荒樔田者、在山背國葛野郡也、壹伎縣主先祖押見宿禰、侍祠。三月上巳、幸後苑、曲水宴。夏四月丙辰朔庚申、日神、著人謂阿閉臣事代曰「以磐余田、獻我祖高皇産靈。」事代、便奏。依神乞獻田十四町、對馬下縣直、侍祠。戊辰、置福草部。庚辰、天皇崩于八釣宮。

是歲、紀生磐宿禰、跨據任那、交通高麗、將西王三韓、整脩宮府、自稱神聖。用任那左魯・那奇他甲背等計、殺百濟適莫爾解於爾林。爾林、高麗地也。築帶山城、距守東道、斷運糧津、令軍飢困。百濟王、大怒、遣領軍古爾解・內頭莫古解等、率衆趣于帶山攻。於是、生磐宿禰、進軍逆擊、膽氣益壯、所向皆破、以一當百。俄而兵盡力竭、知事不濟、自任那歸。由是、百濟國、殺佐魯・那奇他甲背等三百餘人。

億計天皇 仁賢天皇

億計天皇、諱大脚更名大爲。自餘諸天皇、不言諱字、而至此天皇、獨自書者、據舊本耳、字嶋郎、弘計天皇同母兄也。幼而聰頴、才敏多識、壯而仁惠、謙恕温慈。及穴穗天皇崩、避難於丹波國余社郡。白髮天皇元年冬十一月、播磨國司山部連小楯、詣京求迎。白髮天皇、尋遣小楯、持節、將左右舍人、至赤石奉迎。二年夏四月、遂立億計天皇、爲皇太子。事具弘計天皇紀也。五年、白髮天皇崩。天皇、以天下讓弘計天皇、爲皇太子、如故。事具弘計天皇紀也。三年夏四月、弘計天皇崩。

元年春正月辛巳朔乙酉、皇太子、於石上廣高宮、卽天皇位。或本云「億計天皇之宮、有二所焉。一宮於川村、二宮於縮見高野、其殿柱至今未朽。」

二月辛亥朔壬子、立前妃春日大娘皇女、爲皇后。春日大娘皇女、大泊瀬天皇娶和珥臣深目之女童女君所生也。遂産一男六女、其一曰高橋大娘皇女、其二曰朝嬬皇女、其三曰手白香皇女、其四曰樟氷皇女、其五曰橘皇女、其六曰小泊瀬稚鷦鷯天皇、及有天下都泊瀬列城、其七曰眞稚皇女。一本、以樟氷皇女列于第三、以手白香皇女列于第四、爲異焉。次和珥臣日爪女糠君娘、生一女、是爲春日山田皇女。一本云「和珥臣日觸女大糠娘、生一女、是爲山田大娘皇女、更名赤見皇女。」文雖稍異、其實一也。冬十月丁未朔己酉、葬弘計天皇于傍丘磐杯丘陵。是歲也、太歲戊辰。

二年秋九月、難波小野皇后、恐宿不敬、自死。弘計天皇時、皇太子億計、侍宴、取瓜將喫、無刀子。弘計天皇、親執刀子、命其夫人小野傳進、夫人就前、立置刀子於瓜盤。是日、更酌酒、立喚皇太子。緣斯不敬、恐誅自死。

三年春二月己巳朔、置石上部舍人。四年夏五月、的臣蚊嶋・穗瓮君瓮、此云倍有罪、皆下獄死。五年春二月丁亥朔辛卯、普求國郡散亡佐伯部。以佐伯部仲子之後、爲佐伯造。佐伯部仲子事見弘計天皇紀。

六年秋九月己酉朔壬子、遣日鷹吉士、使高麗、召巧手者。是秋、日鷹吉士被遣使後、有女人居于難波御津、哭之曰「於母亦兄、於吾亦兄、弱草吾夫何怜矣。」言於母亦兄、於吾亦兄、此云「於慕尼慕是、阿例尼慕是」。言吾夫何怜矣、此云「阿我圖摩播耶」。言弱草、謂古者以弱草喩夫婦、故以弱草爲夫。哭聲甚哀、令人斷腸。

菱城邑人・鹿父鹿父、人名也。俗、呼父爲柯曾、聞而向前曰「何哭之哀、甚若此乎。」女人答曰「秋葱之轉雙雙、重也納、可思惟矣。」鹿父曰「諾。」卽知所言矣。有同伴者、不悟其意、問曰「何以知乎。」答曰「難波玉作部鯽魚女言鯽魚女、此云浮儺謎、嫁於韓白水郎𤳉言韓白水郎𤳉、此云柯羅摩能波陀該。𤳉、耕麥田之也、生哭女。哭女言哭女、此云儺倶謎、嫁於住道人・山杵、生飽田女。韓白水郎𤳉與其女哭女、曾既倶死。住道人山杵、上姧玉作部鯽魚女、生麁寸。麁寸、娶飽田女。於是、麁寸、從日鷹吉士、發向高麗。由是、其妻飽田女、徘徊顧戀、失緖傷心。」哭聲尤切、令人腸斷。

玉作部鯽魚女與韓白水郎𤳉、爲夫婦生哭女。住道人山杵、娶哭女、生飽田女。山杵妻父韓白水郎𤳉與其妻哭女、曾既倶死。住道人山杵、上姧妻母玉作部鯽魚女、生麁寸。麁寸、娶飽田女。或本云「玉作部鯽魚女、共前夫韓白水郎𤳉、生哭女、更共後夫住道人山杵、生麁寸。則哭女與麁寸、異父兄弟之故、哭女之女飽田女、呼麁寸曰『於母亦兄』也。哭女嫁於山杵、生飽田女。山杵又淫鯽魚女、生麁寸。則飽田女與麁寸、異母兄弟之故、飽田女呼夫麁寸曰『於吾亦兄』也。古者、不言兄弟長幼、女以男稱兄、男以女稱妹。故云『於母亦兄、於吾亦兄』耳。」是歲、日鷹吉士還自高麗、獻工匠須流枳・奴流枳等、今大倭國山邊郡額田邑熟皮高麗、是其後也。

七年春正月丁未朔己酉、立小泊瀬稚鷦鷯尊、爲皇太子。

八年冬十月、百姓言「是時、國中無事、吏稱其官、海內歸仁、民安其業。」是歲、五穀登衍、蠶麥善收。遠近淸平、戸口滋殖焉。

十一年秋八月庚戌朔丁巳、天皇崩于正寢。冬十月己酉朔癸丑、葬埴生坂本陵。
